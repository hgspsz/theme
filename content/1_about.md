---
title: "Magamról"
date: 2017-08-11T20:03:04+02:00
draft: false
---

___

Gyermekkorom óta versenyszerűen vívok (párbajtőrözök). Voltam felnőtt magyar válogatott kerettag (2008), csapatban Magyar Országos Bajnok (2008) és bajnoki ezüstérmes (2015). 2019 májusában indultam a Veterán Európa-bajnokságon. 2019 áprilisa óta a Magyar Vívó Szövetség alkalmazásában állok mint sportpszichológus. Több válogatottal dolgozom, valamint az olimpiai kvalifikációt szerzett női tőr válogatott csapat sportpszichológusa vagyok.
Érettségi után csillagász akartam lenni, majd egy hirtelen váltással pszichológia szakon kötöttem ki. Pszichológus diplomámat a Szegedi Tudományegyetemen szereztem (2006), sport szakpszichológusként pedig a Semmelweis Egyetem Testnevelési és Sporttudományi Karán végeztem (2009). Pszichológiából doktori (PhD) fokozattal rendelkezem, melyet az ELTÉn kaptam 2014-ben. 2006 óta folyamatosan tanítok egyetemen pszichológusokat, először bő 10 évig az SZTE-n, jelenleg pedig a Károlin egyetemi adjunktusként. Rendszeresen tartok pszichológiai és sportpszichológiai előadásokat a tudományosaktól az ismeretterjesztőkig. Tudományosak között volt mind nemzetközi konferencia, mind hazai, utóbbi például a Magyar Pszichológiai Társaság Nagygyűlésén, a Károlis Pszichológiai Napokon, valamint vettem részt (néha szerveztem és moderáltam) sportpszichológiai kerekasztalokat a Szegedi Pszichológiai Napokon és a Pszinapszison. Ismeretterjesztő előadások keretei között volt amelyik a South Park szociálpszichológiájáról szólt, tartottam többek között motivációs előadást az ELTE Informatikai Kar gólyáinak, menedzsereknek a "variációk egy témára" rendezvényen, a Zwack Unicum Zrt dolgozóinak. 
Hét évig voltam a Pro Scientia Aranyérmesek Társaságának elnöke és az OTDT elnökségi tagja.
Rendszeresen publikálok a tudományos cikkektől (Alkalmazott Pszichológia, Psychologia Hungarica Caroliensis, Magyar Sporttudományi Szemle) az ismeretterjesztő cikkekig (Pl: HVG Extra). A teljes lista itt található: https://m2.mtmt.hu/gui2/?type=authors&mode=browse&sel=10029727 Az interjúim egy része megtalálható a honlapom "olvasnivalók" fülén.  
2009 óta dolgozom sportpszichológusként Budapesten és Szegeden személyesen, de a járványügyi helyzet miatt utóbbi városba ritkábban megyek. Emellett dolgozom online is. Számos sportág képviselőivel volt már alkalmam találkozni a kick-boxtól a sakkon át, az úszásig, de legtöbbet vívókkal és kajak/kenusokkal foglalkozom. Előfordul, hogy komplett csapatnak segítek. Alapvetően kétféle helyzetben kérik a segítségem a sportolók/szülők/csapatok. Vagy egy bizonyos sportpszichológiai problémát szeretnének megoldani, vagy általánosságban kérik a segítségem a jobb teljesítmény eléréséhez. 

Egyik kedvenc írásom az élet értelméről az Olvasnivalók között szerepel, míg a másikat idemásolom - értelmezését a kitartó olvasóra bízom. :) Fredrik Pohl Átjáró című könyvének (fordította: Nagy Sándor) záró sorai.

– Micsoda? – Gondolataim ezer fényévnyire járnak. 
– De hiszen élsz, Bob. 
– Ezt nevezed te életnek? – mondom ajakbiggyesztve. Felülök, és még egyet elhasználok a millió zsebkendő közül. 
– Nagyon gyorsan reagálsz mindenre, amit mondok, Bob – mondja Sigfrid –, emiatt néha úgy érzem, mintha a válaszaid ellenszúrások volnának. Szavakkal hárítod el azt, amit mondok. De ez egyszer azt szeretném, Bob, ha vágásom telibe találna. Vésd ezt be jól: igenis hogy élsz.
– Na jó, mondjuk, hogy igen. – Élek hát; csakhogy nem sok örömöm telik benne.
Ismét hosszú szünet, aztán Sigfrid megszólal: 
– Bob. Tudod, hogy én gép vagyok. Azt is tudod, hogy a feladatom az, hogy emberi érzésekkel foglalkozzam. Nem vagyok képes átélni az érzéseket. Meg tudom viszont jeleníteni modellekkel, s így analizálni tudom őket a kedvedért. Vagy akár a magam kedvéért is. Képes vagyok olyan példát gyártani, amelyen belül fel tudom mérni az érzelmek értékét. Bűntudat? Fájdalmas dolog; de minthogy az, befolyásolja a viselkedést. Arra késztet, hogy elkerüld a bűntudatkiváltó cselekvéseket, és ezáltal neked is és a társadalomnak is hasznáravan. De ha nem érzed, akkor hasznát sem látod. 
– De én érzem! Szűzanyám, Sigfrid, te aztán tudod, hogy érzem! 
– Tudom – mondja –, hogy végre átengedted magad az érzésnek. A napvilágra került, ahol a hasznodra lehet, nem pedig elrejtve, ahol csak árthat. Ezért vagyok én itt, Bob! Hogy előhozzam az érzéseidet, és használhasd őket. 
– Még a rossz érzéseket is? Bűntudat, félelem, fájdalom, irigység?
– Bűntudat. Félelem. Fájdalom. Irigység. Ható és befolyásoló tényezők. Olyan tulajdonságok, Bob, amelyekkel jómagam nem rendelkezem, legfeljebb hipotetikus értelemben, amennyiben képes vagyok ezeket magamhoz rendelni valamely modell alapján, hogy tanulmányozzam őket.
Újabb szünet következik. Furcsa érzésem támad. Sigfrid szünetjeinek rendszerint okuk szokott lenni. Vagy az, hogy időt adjon nekem valaminek a belátására, vagy pedig az, hogy neki legyen ideje valami bonyolultabb gondolatmenet kikalkulálására velem kapcsolatban. Ezúttal azt hiszem, hogy egyikről sincs szó. Gondolkodik, de nem rólam. Végül ezt mondja: – Akkor hát most válaszolok a kérdésedre, Bob. 
– A kérdésemre? Miféle kérdésemre? 
– Azt kérdezted tőlem: „Ezt nevezed te életnek?” És a válaszom ez: Igen. Pontosan ezt nevezem én életnek. És a szó hipotetikus értelmében nagyon is irigyellek érte.
